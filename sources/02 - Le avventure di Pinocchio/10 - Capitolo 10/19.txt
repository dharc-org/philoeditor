
CAPITOLO 10
## RIVISTA

###

Quando Pinocchio entrò in teatro, accadde un fatto che svegliò una mezza rivoluzione.
Bisogna sapere che il sipario era tirato su e la commedia era già incominciata.
Sulla scena si vedevano Arlecchino e Pulcinella che bisticciavano fra di loro e, secondo il solito, minacciavano da un momento all'altro di scambiarsi un carico di schiaffi e di bastonate.
La platea, tutta attenta, si mandava a male dalle grandi risate, nel sentire il battibecco di quei due burattini, che gestivano e si trattavano d'ogni vitupero con tanta verità, come se fossero proprio due animali ragionevoli e due persone di questo mondo.
Quando all'improvviso, che è che non è, Arlecchino smette di recitare, e voltandosi verso il pubblico e accennando colla mano qualcuno in fondo alla platea, esclama con tono drammatico:
“Numi del firmamento! sogno o son desto? Eppure quello laggiù è Pinocchio!....”
“È Pinocchio davvero”, grida Pulcinella.
“È proprio lui”, strilla la signora Rosaura, facendo capolino di fondo alla scena.
“È Pinocchio! è Pinocchio”, urlano in coro tutti i burattini, uscendo a salti fuori dalle quinte. “È Pinocchio! Il nostro fratello Pinocchio! Evviva Pinocchio!.....”
“Pinocchio, vieni quassù da me”, grida Arlecchino, “vieni a gettarti fra le braccia dei tuoi fratelli di legno!”
A questo affettuoso invito, Pinocchio spicca un salto e di fondo alla platea va nei posti distinti: poi con un altro salto, dai posti distinti monta sulla testa del direttore d'orchestra, e di là schizza sul palcoscenico.
È impossibile figurarsi gli abbracciamenti, gli strizzoni di collo, i pizzicotti dell'amicizia e le zuccate della vera e sincera fratellanza che Pinocchio ricevè in mezzo a tanto arruffio, dagli attori e dalle attrici di quella compagnia drammatico-vegetale!.....
Questo spettacolo era commovente, non c'è che dire: ma il pubblico della platea, vedendo che la commedia non andava più avanti, s'impazientì e prese a gridare: "Vogliamo la commedia, vogliamo la commedia!"
Tutto fiato buttato via: perchè i burattini, invece di continuare la recita, raddoppiarono il chiasso e le grida, e, postosi Pinocchio sulle spalle, se lo portarono in trionfo davanti ai lumi della ribalta.
Allora uscì fuori il burattinaio, un omone così brutto, che metteva paura soltanto a guardarlo. Aveva una barbaccia nera come uno scarabocchio d'inchiostro, e tanto lunga che gli scendeva dal mento fino a terra: basta dire che, quando camminava, se la pestava coi piedi. La sua bocca era larga come un forno, i suoi occhi parevano due lanterne di vetro rosso, col lume acceso di dietro; e con le mani faceva schioccare una grossa frusta, fatta di serpenti e di code di volpe attorcigliate insieme.
All'apparizione inaspettata del burattinajo, nessuno fiatò più. Si sarebbe sentito volare una mosca. Quei poveri burattini, maschi e femmine, tremavano come tante foglie.
“Perchè sei venuto a mettere lo scompiglio nel mio teatro?”, domandò il burattinajo a Pinocchio, con un vocione d'Orco gravemente infreddato di testa.
“La creda, illustrissimo, che la colpa non è stata mia!...”
“Basta così! Stasera faremo i nostri conti”.
Difatti finita la recita della commedia, il burattinaio andò in cucina, dov'egli s'era preparato per cena un bel montone, che girava lentamente infilato nello spiedo. E perchè gli mancavano le legna per finirlo di cuocere e di rosolare, chiamò Arlecchino e Pulcinella e disse loro:
“Portatemi di qua quel burattino, che troverete attaccato al chiodo. Mi pare un burattino fatto di un legname molto asciutto, e sono sicuro che, a buttarlo sul fuoco, mi darà una bellissima fiammata all'arrosto”.
Arlecchino e Pulcinella da principio esitarono; ma impauriti da un'occhiataccia del loro padrone, obbedirono: e dopo poco tornarono in cucina, portando sulle braccia il povero Pinocchio, il quale, divincolandosi come un'anguilla fuori dell'acqua, strillava disperatamente: “Babbo mio, salvatemi! Non voglio morire, non voglio morire!....”
